---
author: kags
published: "2018-01-10"
category:
    - E-handel
...
Apple Pay och större iPhones – vad betyder det för E-handeln?
-----------------------------------
Introduktionen av större smartphones och Apple Pay under veckan har utlöst en hel del åsikter och hånfulla kommentarer från Android älskare som förmodligen är lite avundsjuka. Det som få verkar reflektera över är hur veckans introduktion av nya produkter från Apple påverkar E-handeln.

[FIGURE src="image/ecommerce.jpg?"]

<!--more-->

En av de stora problemen när det gäller smartphones senaste åren har varit det faktum att det har varit hög trafik från smartphones, men konverteringen har varit väldigt låg. Det beror naturligtvis på många faktorer som kontext och att det är lite klumpigt att försöka genomföra betalningar på en liten skärm. Med introduktionen av större skärmar på iPhone tillsammans med de större smartphones som redan finns för Android så är det troligt att saker och ting kan komma att ändras på den fronten.

Med större skärmar så blir det lättare att hantera saker som checkout, men det påverkar inte faktorer som kontext. Det betyder att även om det är lättare att genomföra betalningar med en större skärm på sin smartphone så kan kontexten fortfarande ställa till det. Det är helt enkelt för tidskrävande att traggla sig igenom betalningsprocessen, även om det handlar om Klarnas blixt-checkout. Här blir det hyperintressant med Apple Pay som verkligen raderar barriären mellan inspiration och köpläge.

Den stora frågan är dock hur kommer detta att påverka E-handel rent praktiskt? Introduktionen av större skärmar betyder att vi som designers måste tänka till lite extra, speciellt hur vi identifierar smartphones även med större upplösningar så vi kan optimera innehållet utifrån det. Det som känns mest intressant är hur Apple Pay kommer att introduceras, dvs om det bara kommer att finnas tillgängligt i appar eller om det även kommer att vara möjligt att lägga till funktionaliteten på webbsidor.

Blir det så att Apple Pay endast kommer att finnas tillgängliga för appar så kan det betyda ett skifte i hur E-handeln bygger sina fronter och vi kan få se en tillbakagång till en app-baserad marknad för smartphones, speciellt om Android leverantörerna går på samma linje med eventuella konkurrenter. Om det skulle ske så är frågan hur det går med de populära teknikerna Mobile first och responsiv design som idag är väldigt populära för E-handel, trots sina brister. Vi kan få se en framtid där utvecklingen delas mellan informationswebb och säljwebb…

Det blir också högintressant att se om Apple Pay får genomslagskraft i USA och sedan om det blir ett giltigt betalsätt även här i Sverige. Om det slår igenom i butik och online så betyder det helt nya dimensioner för multi- och omnikanalstrategier, speciellt om vi även kan kombinera Apple Pay med andra teknologier som Beacon. Det ska också bli intressant hur Android marknaden ska svara på Apples betalservice då de ligger i kraftigt underläge om de inte kan komma upp med en motsvarande tjänst som har samma bredd som Apple Pay.

Det blir också intressant att se hur olika betaltjänster som Klarna, PayPal och Dibs kommer att hantera ett eventuellt skifte, både i skärmstorlek och med introduktionen av Apple Pay med flera. Min känsla är att PayPal förmodligen kommer att inkludera Appel Pay i sin betaltjänst under 2015 och att andra aktörer kommer att avvakta lite för att se hur marknaden tar emot Apple Pay och vilka alternativ som kommer från Android och Windows. Jag tror även att Amazon och Google kommer att ha ett och annat att säga under 2015 och vi kommer förmodligen att se flera liknande initiativ under nästa år.

Oavsett vad som händer framöver så räkna med ett intressant och spännande 2015 för E-handeln och ladda för nyutveckling och förändringar för din E-handel någon gång under 2017-2018…
